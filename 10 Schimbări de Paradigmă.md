10 Schimbări de Paradigmă
1.  Facem România să devină cea mai prietenoasă țară din Uniunea Europeană pentru investiții și despovărăm cetățenii de greutățile fiscale și birocratice. O economie prosperă care să încurajeze acumularea de capital poate face tinerii nu doar să nu mai plece din țară, ci și să se întoarcă să creeze valoare în România. Vom schimba filozofia de reglementare a statului astfel încât întreprinderile mici să aibă obligații birocratice și fiscale reduse.

2. Construim un sistem de educație care să pună nevoile copiilor pe primul loc și să dea mai multă putere părinților. Vom investi în calitatea școlilor publice și vom deschide ușile concurenței și antreprenoriatului, capabil să ofere cât mai multe alternative, spre beneficiul copiilor.

3. Clădim un sistem de sănătate performant înfăptuit prin a pune mai multă putere în mâna pacienților. Pacienții vor fi în centrul sistemului, nu la periferia acestuia ca până acum. Vom sprijini dezvoltarea unei piețe de asigurări de sănătate capabilă să suplinească din neajunsurile sistemului actual.

4. Repunem justiția în drepturi astfel încât să combată în mod real corupția. Fără penali în funcții publice este crezul USR. Dorim continuarea cooperării cu partenerii europeni și încurajarea unui sistem de justiție european.

5. Regândim sistemul de protecție socială, pentru facilitarea reintegrării pe piața muncii și reducerea abandonului școlar. Cel mai bun program social este un loc de muncă, de aceea vrem să ne apropiem de sistemele europene de tip scandinav (flexi-siguranță). Vom combate sărăcia rurală prin recentrarea politicilor agricole pe fermele de familie, mici și mijlocii și nu pe întreținerea unei caste de mari latifundiari beneficiari de subvenții masive. Vom opri polarizarea regională prin modernizarea căilor de comunicații.

6. Susținem dezvoltarea durabilă și protejarea mediului, dând mai multă putere comunităților locale pentru a-și gestiona responsabil patrimoniul și resursele.

7. Finalizăm un program de construcție a infrastructurii de transport finanțat în primul rând din fonduri nerambursabile și vom implica mediul privat în gestionarea marilor investiții. Companiile de stat s-au dovedit falimentare în a gestiona construirea infrastructurii. Treaba pe care CNAIR o face prost acum poate fi externalizată către parteneri privați competenți.

8. Reducem aparatul birocratic mare și costisitor pe care îl are România. Avem nevoie de digitalizare, de mai puțini funcționari în ministere și mai mulți funcționari la ghișee în slujba cetățenilor. Vom face o reformă a administrației publice prin reducerea numărului de ministere la maxim 15 și a numărului de parlamentari la 300 precum și prin control cetățenesc real asupra guvernării locale, prin implementarea bugetării participative.

9. Susținem o piață culturală funcțională și vie care să dea o șansă de afirmare artiștilor noi și să se integreze în circuitul internațional al valorilor culturale. În același timp ne dorim revigorarea civismului prin cunoașterea trecutului care nu trebuie uitat de noile generații.

10. Reformăm sistemul de accesare a fondurilor europene și naționale de dezvoltare prin folosirea sistemului bancar astfel încât procesul să fie debirocratizat și să fie înlesnită accesarea de fonduri europene pentru toți românii.
